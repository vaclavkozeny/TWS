<!DOCTYPE html>
<html lang="cs">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Jak přežít práci s počítačem – šetřete své ruce</title>
</head>
<body>
    <ul>
        <li><a href="#klavesnice">Klávesnice</a></li>
        <li><a href="#klavesnice2">Co by měla splňovat standardní klávesnice?</a></li>
        <li><a href="#mysi">Myši</a></li>
        <li><a href="#mysi2">Jak na myš?</a></li>
        <li><a href="#rizika">Zdravotní rizika</a></li>
        <li><a href="#podlozky">Podložky se osvědčují</a></li>
        <li><a href="#bezdrat">Bezdrátové systémy</a></li>
        <li><a href="#prenosne">Přenosné počítače</a></li>
    </ul>
    <h1 id="prezitruce">Jak přežít práci s počítačem – šetřete své ruce</h1>
  <p>Už jsme se dozvěděli, jak správně sedět. V pokračování seriálu o tom, jak zdravěji pracovat s
    počítačem, se zaměříme na používání klávesnice a myši. Vedle monitoru patří tato ovládací zařízení
    mezi ty, které člověk při práci s počítačem využívá nejvíce. Jejich správným výběrem, používáním a
    využíváním různých dalších pomůcek s nimi souvisejících si můžete ušetřit mnoho problémů.</p>
  <h2 id="klavesnice">Klávesnice</h2>
  <p>Počítačová klávesnice vychází z psacího stroje. Má stejné rozložení písem a podobný design základní
    části. I když se toto rozložení může zdát poněkud nelogické, má svůj účel – bohužel pouze u psacích
    strojů. První psací stroje měly klávesy seřazené podle abecedy, ale záhy se zjistilo, že při rychlém
    psaní se některá písmenka zasekla, a tak se změnilo rozložení kláves, které je v podstatě známé
    dodnes. První počítačovou klávesnici vymysleli technici u společnosti IBM. Tato klávesnice měla 83
    tlačítek. Do dnešní doby se rozrostla o dalších 21. I když již bylo několik pokusů o zásadní změnu
    rozložení kláves na klávesnici, zatím se žádný z nich neuchytil. Prozatím se tedy výrobci spokojují s
    tím, že ke standardním tlačítkům přidávají nadstandardní, která umožní jedním stiskem spouštět
    různé programy, nebo tyto programy částečně ovládat (například ovládání hlasitosti).</p>
  <p>Objevit také můžete klávesnice, které jsou vybaveny náhražkou myši, ať již v podobě kolečka nebo
    dotykové plochy (touchpad) a příslušnými dvěma tlačítky. Lidé, kteří píši všemi deseti prsty, by měli
    vyzkoušet speciálně zalomenou ergonomickou klávesnici, která vypadá, jako by byla na uprostřed
    rozlomena a spodní kraje byly mírně posunuty. Taková klávesnice nabízí mnohem přirozenější polohu
    ruky při psaní, což se projeví nejen menším namáháním, ale také rychlejším psaním.</p>
  <h2 id="klavesnice2">Co by měla splňovat standardní klávesnice?</h2>
  <p>„Klávesnice by měla mít tlačítka přehledně uspořádaná, s písmeny a číslicemi dobře čitelnými. Co do
    výšky by měla být nízká s velmi malým sklonem,“ informuje Iva Soukupová, předsedkyně sekce pro
    ergonomii Společnost pracovního lékařství.</p>
  <p>Co se samotných kláves týká, jejich standardní zdvih, tedy rozdíl mezi výškou před a po stisku, se
    pohybuje kolem 4 mm. Svalová síla na tlačítka by měla být minimální. To znamená, že by tyto měly
    být lehce stlačitelné.</p>
  <p>I když se může zdát, že na klávesnici není moc co zkazit, ne každý takový výrobek je vhodný: „I u nás
    lze koupit i od firmy zabývající se výpočetní technikou nevhodnou klávesnici,“ říká Soukupová.</p>

  <h2 id="mysi">Myši</h2>
  <p>Myš, která byla původně výdobytkem velkých sálových počítačů a běžným uživatelům ji poprvé
    nabídla firma Atari, přinesla do světa PC společnost Microsoft. Ta ji začala dodávat ke svému novému
    textovému procesoru Word. Hranatá myš tehdy stála necelých 200 amerických dolarů a byla již
    vybavena dvěma ovládacími tlačítky. Rozvoj tohoto ovládacího prvku nastal s příchodem operačního
    systému Windows 95 s grafickým rozhraním, kde byl uživatel bez myši značně diskriminován. Rok
    1999 byl přelomem v oblasti snímací technologie, neboť světlo světa spatřila optický systém, kterému
    se dostává čím dále tím větší popularity. Vysokou užitnou hodnotu přinesl také vynález ovládacího
    kolečka, které umožňuje plynulý posun v dokumentu či na WWW stránce a zároveň má funkci třetího
    tlačítka.</p>
  <p>Současné nejnovější modely jdou ještě dál a jejich funkce přebírají mnohé nápady z jiných
    polohovacích zařízení, jako je joystick či gamepad. Dříve, než si budete pořizovat novou myš, si však
    ujasněte, co vše od ní budete očekávat a na co ji budete využívat. Je zbytečné investovat několik tisíc
    korun do nového produktu, když vás jeho další funkce budou spíše obtěžovat, než pomáhat. </p>
  <h2 id="mysi2">Jak na myš?</h2>
  <p>Podle doktorky Soukupové by myš by měla být dobře tvarovaná do ruky, pro ženy menší a prsty a
    dlaň by měly být při používání myši nejlépe v rovině s předloktím. Záleží na tom, aby ovládání tlačítek
    nebylo „tvrdé", nevázlo a aby myš při uchopení do dlaně netlačila hranami do částí dlaně nebo prstů.
    Práce s myší musí být zkrátka příjemná, a pokud tomu tak není, je potřeba si vyzkoušet jiný model.</p>
  <h2 id="rizika">Zdravotní rizika</h2>
  <p>„Při dlouhodobém psaní na nevhodné klávesnici a při používání špatně tvarované myši a při jejím
    nevhodném dlouhodobém držení dochází k onemocnění z tzv. jednostranného zatěžování,“
    vysvětluje předsedkyně sekce pro ergonomii. To vede nejdříve ke zvýšené únavě pohybového
    systému rukou až celých paží a následně k možným zdravotním změnám až poškození pohybového
    systému.</p>
  <p>Částečně mohou pomoci různé podložky a speciální podstavce, které jsou vyráběny z různých
    materiálů. „Pomůcky, jako jsou podložky nebo područky, je však nutné vybírat vždy v souvislosti s
    podmínkami práce. Záleží zde na druhu vykonávané činnosti, času stráveném při práci s počítačem,
    resp. při práci na klávesnici, a zejména s celkovým uspořádáním pracoviště - pracovního místa,“
    osvětluje Soukupová.</p>
  <p>Tyto pomůcky jsou vhodné pro vyrovnání výškových rozdílů mezi plochou stolu a klávesnicí. Pokud při
    otáčení k jiné práci na jiné pracovní ploše nebudou područky vadit, je jejich využívání vhodné, neboť
    odlehčují napínanému svalstvu např. předloktí při déletrvající práci. Je potřeba si dát pozor, aby
    prostor pod zápěstím vyplňovala podložka z materiálu, který nechladí a je vzhledem ke klávesnici tak,
    aby zápěstí bylo v rovině s předloktím.</p>

  <h2 id="podlozky">Podložky se osvědčují</h2>
  <p>„Používám podložky cca 3/4 roku,“ říká Karel Jiránek, Project Manager společnosti BeeInside. „Dříve
    mě občas bolely ruce a na chvíli mi znecitlivěla zápěstí nebo prsty. Podložky ke klávesnici a myši
    s polštářkem pro zápěstí mají tu výhodu, že ruku podloží v optimální výšce a pak i při „pasivním“ čtení
    nebo zamyšlení, kdy s rukama nehýbu, spočívají na příjemně měkkém povrchu,“ dělí se o své
    zkušenosti. „Od té doby žádné „vědomé“ problémy nepociťuji,“ uzavírá Jiránek.</p>
  <h2 id="bezdrat">Bezdrátové systémy</h2>
  <p>Asi každý se již někdy setkal s problém, kdy délka kabelu myši či klávesnice prostě nestačila. Navíc
    kabel na stole není nic estetického. Výrobci pro tyto případy nabízejí bezdrátové systémy, buď v
    podobě samostatné myši či klávesnice či setu obou zařízení dohromady. Výhoda při psaní či ovládání
    počítače bez „drátového“ omezení jsou nasnadě.</p>
  <h2 id="prenosne">Přenosné počítače</h2>
  <p>Samostatnou kapitolou jsou pak klávesnice a myši pro ovládání přenosných počítačů a PDA. Čím
    menší je takové zařízení, tím větší ústupky ergonomii a praktičnosti musí výrobce udělat. Ideální je v
    těchto případech využívat externí zařízení pro ovládání. To je však většinou možné jen na pracovním
    prostoru v práci či doma.</p>

    <p>Původní článek <a href="https://www.idnes.cz/technet/internet/jak-prezit-praci-s-pocitacem-setrete-sve-ruce.A040224_5252573_sw_internet">zde</a></p>
</body>
</html>